---
title: atv_pcc 
---
**NB**: Je moet op deze pagina aan de linkerkant een **Verkenner/Explorer** zien. Zie je die niet? Zoom dan **uit** met je browser naar een waarde < 100% totdat de explorer verschijnt. :-)
![[obsidian overzichtsplaatje licht.png]]

Op deze plaats deel ik mijn **Obsidian** vault die ik aan het opbouwen ben voor de *kennisdomeinen* van het onderwijs in Algemeen Theoretische Vakken aan het Prins Claus Conservatorium in Groningen. 

Obsidian (www.obsidian.md) is een tool voor het maken van aantekeningen voor PKM (Personal Knowledge Management), terwijl je aan het lezen, kijken, luisteren, studeren bent. Het is gereedschap om in de ontplofte confettifabriek die de wereld (inclusief internet) langzamerhand is geworden, staande te blijven, en zaken die van belang zijn op te sporen, vast te leggen, in een context  te plaatsen en te kunnen (her)gebruiken. Obsidian is daarbij een **middel** en *geen* doel. 

Het idee achter deze repository is:

Het opbouwen en delen van een ***evoluerend semantisch netwerk***, dat het onderwijs en denken over onderwijs kan ondersteunen in aanvulling op gebruikelijke hulpmiddelen (zoals websites en een leeromgeving zoals Moodle). 

Het is te vergelijken met wat tegenwoordig wel een [[Digital garden]] wordt genoemd.

Obsidian biedt de mogelijkheid om concepten aan elkaar te linken op inhoudelijke gronden, waardoor onderlinge relaties kunnen worden gevisualiseerd in een Graph-view. Een link is dus het gevolg van een weloverwogen beslissing. (Dat is iets anders dan het algoritmisch laten genereren van links op basis van gemeenschappelijke woorden/termen tussen bestanden). Het is ook een (heilzaam) tegenwicht voor het zogenaamde "snipper-klikken"; het lukraak van hot naar her klikken, zonder doel of vraagstelling. 

Het is een (voor mij logische) volgende stap na een periode met een statische site (www.skole.nl). Er is inmiddels ook een "zandbak" site met voorbeelden van mogelijke interactieve opgaven. (www.h5p.skole.nl).  Het bouwt voort op de gedachten achter de invulling van Contextuele Studies. Dat draaide (kort gezegd) om onderzoekend bezig zijn met muziek geplaatst in haar context. 

Het is een uitvloeisel van dingen die ik de afgelopen jaren geleerd heb op het gebied van Conceptueel Leren en  PKM (Personal Knowledge Management). Patronen leren herkennen, principes opsporen, betekenis geven aan muziek (ook in relatie met andere kunsten).

Belangrijke inspiratiebronnen voor lerend studeren en studerend leren zijn:
- John D. Novak - *Learning, Using and Creating Knowledge* (voor zijn visie op onderwijs en (conceptueel) leren) en natuurlijk vele anderen die ook constructivistisch denken over leren.
- Sönke Ahrens - *How to Take Smart Notes* (voor zijn visie op lerend studeren en studerend leren) en het belang van taal daarbij (zelf verwoorden en opschrijven). Ahrens werd op zijn beurt weer geïnspireerd door Niklas Luhmann (1927-1998).

**Technische info**: Deze "vault" (kenniskluis) wordt bijgehouden met **Obsidian**  (www.obsidian.md) , gegenereerd tot html-files met **Quartz** gemaakt door  Jacky Zhao (https://quartz.jzhao.xyz/) en gehost op op www.github.com m.b.v. **Github Pages**.

**Dank aan**: 
- Jan Ruerd Oosterhaven die me attendeerde op het bestaan van Obsidian.
- Nicole van der Hoeven: voor haar duidelijke YT-video om Obsidian, Quartz, Git en Github aan de praat te krijgen. 
- Zsolt Viczian: voor zijn YT-video's op het terrein van PKM (Personal Knowledge Management) en het gebruik van Obsidian en aanvullende tools daarbij.


