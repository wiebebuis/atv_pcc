Als we muziek plaatsen in haar context, erover willen communiceren en willen leren, dan hebben we daarvoor **taal** nodig. De drie componenten van het trivium doen een beroep op verschillende functies van taal:

- **grammatica**: adequaat, correct en duidelijk onder woorden brengen
- **dialectica**: een dialoog voeren om te begrijpen/verstaan, te onderzoeken, te redeneneren/argumenteren
- **retorica**: de kunst om overtuigend te spreken, "een verhaal hebben"
Deze drie staan ten dienste van een algemeen streven: het verwerven van **meesterschap**. 

Het gaat hier niet slechts om vaardigheden, maar om _kunsten_: het zijn namelijk drie van de zeven **artes liberales**. De vier andere zijn: astronomie, meetkunde, rekenkunde en... muziek. Deze vier vormen samen het **quadrivium**. 

In de opleiding tot musicus speelt het begrip **virtuositeit** vaak een belangrijke rol. Ik pleit ervoor (gelukkig samen met vele anderen) het begrip virtuositeit niet alleen te koppelen aan (technische) beheersing van een instrument, maar aan **meesterschap**. Het woord virtuositeit gaat letterlijk terug op "virtus", deugd; het "met virtus" uitvoeren van een handeling. 

Van die (klassieke) deugden zijn er vier:

- moed (fortitudo)
- maat (temperantia)
- bezonnenheid (prudentia)
- rechtvaardigheid (justitia)

Ze worden _kardinale deugden_ genoemd; van "_cardus_", scharnier: datgene waar het om draait.
